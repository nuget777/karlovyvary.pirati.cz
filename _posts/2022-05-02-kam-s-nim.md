---
date: 2022-04-28
category: blog
layout: post
tags: 
    - Parkování
title: Kam s ním?
author: Jindřich Čermák
image: posts/parking.jpg
---
**Otázka v článku, kterou proslavil Jan Neruda při hledání kam odložit svůj starý slamník, je platná stále. Jen my všichni hledáme místa, kam umístit přes noc (ale často i přes den) svého plechového miláčka. Boj to bývá občas velmi obtížný až marný, protož každý chce přeci zaparkovat co nejblíže místu kde bydlí, kde pracuje i kde nakupuje.**

Jenže město není nafukovací. Počet aut v našich ulicích stále roste a vybetonovat nemůžeme každý kout (navíc každý z nás se z okna raději kouká na zeleň než na betonovou plochu parkoviště). Navíc je u nás pochopitelně celá řada míst, kde je provoz, natož parkování, z pochopitelných důvodů omezen. Zkrátka moderní doba přináší i tyto obtížné úlohy. Již nějaký ten čas se pracuje na plánu městské mobility, který řeší i takzvanou dopravu v klidu (což je jen hezčí pojmenování pro parkování). Už nyní si ho můžete prohlédnout na stránce městských projektů. Jestli si i v budoucnu budeme moci nechat své auto poblíž bydliště je otázka.

Další je skutečnost, zda budeme ochotni platit za tuto možnost. Případně zda se po nás nebude chtít platit obecně za možnost zaparkovat kdekoliv ve městě (obdoba modrých zón). To je na dlouhou a kvalitní debatu, kterou v našem městě často postrádáme. Hudbou budoucnosti jsou pak věci jako sdílení aut nebo jejich autonomní verze. To by pak výrazně změnilo potřeby parkovacích ploch.

***Jindřich Čermák, zastupitel za Piráty***
