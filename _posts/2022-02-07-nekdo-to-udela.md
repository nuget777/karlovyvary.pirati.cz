---
date: 2022-02-07
category: blog
layout: post
tags: 
title: Vždyť to někdo udělá. Proč to tady někdo neposeká?
author: Barbora Hradečná
image: posts/diskuse.jpg
---
**Tady je tak krásné místo, proč tady není park? Proč ta lavička vypadá tak blbě? Už jste si někdy položili podobnou otázku? Proč je role nás, tedy občanů, tak důležitá? Protože to za nás nikdo jiný neudělá. Participace, česky podíl občana, na činnosti veřejné správy bude pro další rozvoj města a jeho oživení nesmírně důležitá. Vedení města by mělo teď, více než kdy dříve, naslouchat svým občanům, věnovat větší pozornost jejich nápadům, komunikovat s místními obyvateli, podnikateli, a zapojit je do procesu rozhodování.**

Participace znamená aktivní zapojení člověka do veřejného života společnosti. Myšlenka zapojení občanů do procesu například územního plánování představuje proměnu prostředí, ve kterém člověk žije. Občané na sebe berou určitý podíl odpovědnosti za budoucí stav a fungování jejich města. Nejen územní plánování je oblast, kde se střetávají postoje a názory politiků, úředníků a občanů. Už nebude možno dále těžit z historické slávy Karlových Varů. Je třeba řešit budoucnost, teď!

A na NÁS občanech záleží, aby NÁŠ názor při procesu rozhodování o budoucnosti NAŠEHO města nezanikl. Možnosti, jak se zapojit, je mnoho. Choďte na veřejná projednávání, na přednášky, na fóra. Ptejte se.

Prvním stupněm participace je informovanost. Zde má vedení našeho města značné mezery. A proto je důležité se ptát. Nejde jen o to, že to jsou NAŠE peníze. Jde o osud NAŠEHO města, NAŠICH dětí, rodin.

Ptejme se úředníků, radních, náměstků, paní primátorky. Nástrojů je dosti, ať už využijete email, sociální sítě nebo osobní schůzku. Byli jste volit? Ptejte svých volených zastupitelů. Choďte na jednání zastupitelstva, nebo ho sledujte online na stránkách magistrátu. Pokud byste měli téma přímo na zastupitelstvo města, požádejte některého ze zastupitelů o zařazení na program jednání, a tak i o možnost vystoupení před zastupiteli města. Nikdo jiný to za NÁS neudělá. Budoucnost řešíme teď.

***Barbora Hradečná, zastupitelka za Piráty***
