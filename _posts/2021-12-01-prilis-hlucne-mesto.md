---
date: 2021-12-01
category: blog
layout: post
tags:
    - Noční_podniky
    - Otevírací_doba
title: Příliš hlučné město?
author: Piráti Karlovy Vary
image: posts/hlucne_mesto.jpg
---
**Připadá vám noční život ve městě pestrý? Obtěžují vás hlasití návštěvníci podniků? Myslíte si, že je v našem městě kam zajít? Odpovědi se asi budou lišit podle místa, kde bydlíte. Jinak to vnímá obyvatel Jaltské a jinak občan z domku v Čankově. Zrovna otázka hluku se v posledních měsících ve vedení města velmi výrazně přetřásala a její výsledek se odrazil do úprav obecně závazných vyhlášek. A změny, které přinášejí, nejsou zrovna malé.**

***Vyhláška o nočním klidu***

Noční klid byl tématem listopadového zastupitelstva. V Karlových Varech fungovala vyhláška, která čas nočního klidu posouvala v pátek a sobotu ze standardních 22:00 až k půlnoci. Nicméně takto nastavený čas byl v rozporu se zákonem a tedy se musel vrátit běžný režim nočního klidu mezi 22:00 a 6:00 po celý týden.

Zákon pochopitelně umožňuje obcím stanovit výjimky při mimořádných společenských a kulturních událostech – pro naše město typicky filmový festival. Tyto výjimky lze přidávat pouze změnou vyhlášky, tedy musí být schváleny zastupitelstvem. Město si určilo několik základních akcí, které dostaly výjimku: noc z 31. prosince na 1. ledna, zahájení lázeňské sezony, Vary Good Fest, Mezinárodní filmový festival, Karlovarské kulturní léto, Festival světla, Romantická noční plavba po řece Teplé, Podzimní slavnosti a Vánoční trhy. Všechno to jsou buď akce města, nebo s jeho výraznou podporou.

A to vnímáme jako problém. Pro menší kulturní akce (a že jich ve městě máme hodně!) to může znamenat podstatný zásah do jejich programu - většinou probíhají v letních měsících a končí před půlnocí. Však v červenci je v deset večer ještě vidět. Snažili jsme pro tyto malé akce vytvořit takové podmínky, které fungují v jiných městech. Náš návrh spočíval ve vytvoření formuláře, který by provozovatel vyplnil a jímž by se následně zabývalo zastupitelstvo, které by tak vyhlášku každoročně aktualizovalo. To se nám bohužel nepovedlo.

Nutno poznamenat, že si někteří občané na hluk stěžují. Paradoxně jde ale v drtivé míře právě o městské akce (u Thermalu, na Rolavě, před KV Arenou) na které míří stížnosti. Ty nová úprava neřeší, protože výjimku v podobě zařazení do kulturního léta dostanou. A ostatní mohou mít smůlu. Do budoucna však budeme bojovat za jednodušší prolomení právě malými provozovateli. Proto toto téma otevřeme i na kulturní komisi.

***Omezení provozní doby hostinských provozoven***

Na prosincové jednání zastupitelstva pak míří originální městská vyhláška, která výrazně omezuje hostinské provozovny v obchodně-správním centru města. O jejím vyhlášení se nějaký ten měsíc šušká, reálný den platnosti má začít 1. ledna 2022.

![Ve vyznačené oblasti budou muset podniky omezit otevírací dobu](/assets/img/posts/zakazana_oblast.png)

Na červeně označeném území budou mít omezenou otevírací dobu “restaurace, pivnice, hostince, vinárny, bary, noční kluby, bufety a provozovny rychlého občerstvení“ a to ve všední den do 23 hodin a v pátek a v sobotu do 1 hodiny s tím, že omezení se nevztahuje na silvestrovskou noc a na konání mezinárodního filmového festivalu.

Koncentrace městského nočního života do relativně malého prostoru může být pro občany žijící v dotčené oblasti velmi nepříjemná. Nicméně omezení provozu nemusí vyřešit problém ani v této oblasti a navíc ho přemístí jinam. Zároveň je také nutno si uvědomit, že zkrátka podniky nejsou odpovědné za to, co člověk vyvádí mimo jejich zdi. Pokud se výrazně posilníte doma a pak budete venku dělat bordel, hospoda přes ulici za to fakt nemůže (jasně, beru, že takových jsou oproti té hospodě zlomky). Je ale také potřeba si uvědomit, že městská policie má celou řadu pák, včetně vyhlášky zakazující pití alkoholu na veřejnosti. Že nejsou příliš využívány, to je věc další

Základním problémem je selektivnost omezení. Část podniků v oblasti bude moci otevřít libovolně dlouho, aby za rohem bylo zavřeno. Nejsou známy důvody, jak vedení města postupovalo v navrhování omezení. Dovedu si představit, že podniky, které budou mít „štěstí“, budou přemýšlet o úpravě otevírací doby. Do módu vyhlášky také nespadá herna v Jaltské ulici, která tedy bude moci mít v klidu otevřeno minimálně do tří hodin, na rozdíl od hamburgeru v Zeyerově ulici…

Tupá represe nic nespasí. Pokud by prošla v nezměněné podobě, má tendenci zničit noční život ve městě. Jistě, pro někoho příjemná představa, ale pokud si chceme alespoň hrát na turistické město a pokud chceme ukázat, že tohle město není jen pro starý, nemůžeme jen zakazovat.
