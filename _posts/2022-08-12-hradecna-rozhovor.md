---
date: 2022-08-10
category: blog
layout: post
title: Dáme prostor občanům našeho města!
author: Barbora Hradečná
image: posts/hradecna_lehatko.jpg
---
**Jedničkou na kandidátce České pirátské strany do komunálních voleb v Karlových Varech je karlovarská rodačka Barbora Hradečná. Členkou strany je od roku 2013, a je mimo jiné i spoluzakládající členkou ašského místního sdružení. V Aši žila pět let, v roce 2014 tady kandidovala za piráty do městského zastupitelstva. V roce 2018 byla za piráty zvolena do městského zastupitelstva v Karlových Varech.**

---
**V roce 2018 Piráti získali v zastupitelstvu pět mandátů. Jak vidíte letos vaše šance?**

Po čtyřech letech kontinuální a konstruktivní práce v opozici věřím, že počet mandátů obhájíme. Během našeho prvního volebního období se nám podařilo vytvořit kolem sebe tým lidí, odborníků, kteří přicházejí s vlastními, mnohdy prospěšnějšími návrhy řešení. Naším cílem je zisk 7 - 8 mandátů. Nicméně není to jen o číslech. Městu by prospěla silná demokratická vláda, která se nebojí zeptat se na názor svých občanů a dát jim i prostor pro rozhodování ve věci budoucího směřování města.

**Chcete město posunout do 21. století. Jak toho dosáhnout?**

Město Karlovy Vary má na víc. K tomu je potřeba jasná vize, jednotná identita a vědět, kam kráčíme. Co takhle město otevřené a ekonomicky prosperující. Vyvážené a transparentní hospodaření města v souladu se zájmy jeho obyvatel a s jejich účastí na něm. Vyrovnaný a hlavně udržitelný rozpočet města, nechceme projídat naší budoucnost. Vytvoříme dlouhodobý plán hospodaření – plán oprav a investic městského majetku, vše bude známo včas předem. Výstavba bez vize je noční můrou! Zřídíme participativní rozpočet, kde veřejnost bude rozhodovat o rozdělení peněz na projekty po celém městě. Prosadíme jednoduchý rozklikávací rozpočet, aby občané věděli o výdajích města. Tím umožníme větší zapojení občanů do rozhodovacích procesů. Dáme prostor inovacím.

**Volební program pirátů říká: Karlovy Vary v současné době fakt nejsou pro mladé. Město na mládež zkrátka kašle. Chceme dát mladým lidem důvod v Karlových Varech zůstat! Co ale senioři, co můžete nabídnout jim?**

Citujete jen jednu část z volebního programu pro mladé lidi, jejichž hlas by měl ve volbách také zaznít. Chceme podpořit infrastrukturu volnočasových ale i pohybových aktivit, a to pro všechny věkové kategorie. Pohyb je prospěšný všem. Na seniory nezapomínáme. Podpoříme společenské a klubové služby pro seniory, ať už je to prostor pro setkávání, možnost dotovaného stravování nebo aktivní zapojení do rozvoje města. Podpoříme vznik dostupného komunitního bydlení nízkopříjmových seniorů a osob v invalidním důchodu. Jako důležité vnímáme rozšíření terénních a ambulantních služeb, lepší provázanost služeb sociální péče, větší podporu a pozornost odlehčovacím službám. Také zefektivníme práci Senior pointu. Chceme více akcí mezigeneračního typu, které přináší prostor pro předávání a sdílení zkušeností.

**Kde má podle vás město největší dluh vůči svým obyvatelům?**

Největším dluhem je bezesporu „zabetonování“ současné radnice a absence dialogu s občany. Hlavním dluhem ale je, že město svým občanům nevěří. Bojí se znát jejich názor, bojí se je připustit do rozhodovacího procesu. Diskuze se nevedou ani ohledně plánování a využití veřejného prostoru.

*Rozhovor pro týdeník 5+2, 12. 8. 2022*
