---
date: 2022-03-dvacetjedna
category: blog
layout: post
tags: 
title: Otázky a odpovědi
author: Pavel Sušanin
image: posts/odvolani_02.jpg
---
**Máme za sebou již třetí ročník únorového odvolávání ředitelů městských organizací. Tentokrát se terčem stali ředitel Kanceláře architektury města a Karlovarského symfonického orchestru. Tento krok Rady města vyvolal mnoho ohlasů a lze ho považovat za velmi zvláštní v mnoha rovinách.**

Chtěl bych se zde krátce zamyslet nad tím, jak byla tato situace komunikována s veřejností. Z pozice opozičního zastupitele jsem nucen přijmout skutečnost, že jakékoliv otázky jsou chápány jako snaha hledat problém a chybu na straně koalice, i když to ve skutečnosti bývá jen obyčejná snaha o získání informací, které by v ideálním případě měly být zveřejňovány automaticky.

Nyní ale vyvstává otázka, jestli by si na takovýto vztah s vedením města měla zvyknout veřejnost, a to včetně voličů koaličních stran. Podle vyjádření ke zmíněným odvoláním už to tak opravdu vypadá. Na prostou otázku „Proč?“, která byla vedení města pokládána přirozeně všemi dostupnými kanály, nebylo smysluplně odpovězeno. Vydaná prohlášení někdy více a někdy méně obratně obcházejí kolem podstaty, tedy skutečného důvodu odvolání. Nevěřím, že takovýto styl komunikace může připadat správný komukoliv, bez ohledu na politickou orientaci, nebo názor na fungování KAM a KSO.

***Pavel Sušanin, zastupitel za Piráty***
