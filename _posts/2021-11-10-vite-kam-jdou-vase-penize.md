---
date: 2021-11-10
category: blog
layout: post
tags:
    - Zastupitelstvo_města
    - Rozpočet
title: Víte, kam jdou vaše peníze?
author: Jindřich Čermák
image: posts/cermak2021.png
---
Víte, kam jdou vaše peníze?

**Již brzy bude zastupitelstvo projednávat rozpočet na příští rok. I když je to klíčový materiál pro fungování našeho města, věnuje se mu ze strany veřejnosti relativně malá pozornost. Stejně tak jemu vysvětlení občanovi, které se většinou smrskne na několik abstraktních čísel na stránkách radničního zpravodaje.**

Představte si, že by se městský rozpočet pro letošní rok smrskl do mediánové měsíční mzdy (polovina lidí v republice bere méně, polovina více). Ta dělá 26.287 korun čistého (počítáno pro bezdětného). Pomůže nám lépe pochopit příjmy a výdaje našeho město. Nicméně abychom takového příjmu dosáhli, musíme si nejdříve tento rok 5.241 korun půjčit. Protože výběr daní, ani vlastní příjmy, nepokryjí všechny výdaje. Největším zdrojem našeho mediánového rozpočtu je pak přerozdělení z celostátních daní a výběr daní z nemovitostí – celkem 15.277 korun. Z vlastní činnosti si vyděláme 2.700 korun a to včetně problematických výherních automatů.

A za co tak nejvíce utrácíme? 6.671 korun dáváme na takzvané kapitálové výdaje, tedy například výstavbu Dvorského mostu nebo opravu nástupišť na Tržnici. 3.280 korun nás stojí platy zaměstnanců magistrátu (zde se sluší uvést, že 1.200 korunami nám přispěje stát). Často démonizovaní politici nás přijdou na 240 korun (většina z toho jde uvolněným funkcionářům, tedy primátorce, náměstkům a jednomu radnímu). Necelých 1.800 korun dáme na veřejnou dopravu (letos ale bylo potřeba přihodit další dvě stovky), na úklid a zimní čištění silnic vytáhneme z peněženky 1.170 korun. A abychom měli silnice a cyklostezky pěkné, tak dáme stranou dalších 512 korun (na větší opravy využíváme ale i část z oněch necelých sedmi tisíc na kapitálové výdaje). Nezapomínáme ani na nakládání s odpadem, které nás stojí 1.087 korun. Důležitá je pochopitelně také bezpečnost, na kterou dáváme 1.190 korun.

Člověk potřebuje také nějakou zábavu. Na provoz komplexu KV Areny vynaložíme 490 korun (k tomu ale nutné připočíst dalších 250 korun na údržbu a 785 korun na splátku dluhu). Pokud mluvíme o hale, nelze se nezmínit o hokejovém klubu HC Energie, který dostává 255 korun přímo a dalších 206 korun přes Nadaci města (zkrátka nejdřív dáte peníze do jiného hrníčku, abyste si je předali zpátky. Z kulturní oblasti si za KSO zaplatíme 757 korun a za provoz městského divadla 275 korun. Mimochodem, na všechny naše základní školy dáme 1.037 korun. To je méně než za KV Arenu…

Cílem dnešní glosy nebylo plnohodnotně pokrýt celý rozpočet ale snaha o zamyšlení se nad ním. Na první pohled se člověk v milionech orientovat nemusí. Přiblížit si to k tomu, co zná z každoměsíční praxe, třeba pomůže v otázkách mířených nejen na nás, odpovědné zastupitele, ale zejména na ty, kteří rozpočet připravují.

***Jindřich Čermák***
