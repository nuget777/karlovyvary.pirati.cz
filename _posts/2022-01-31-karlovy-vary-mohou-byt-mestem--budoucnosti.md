---
date: 2022-01-31
category: blog
layout: post
tags:
    - Zastupitelstvo_města
title: Karlovy Vary mohou být městem budoucnosti!
author: Jindřich Čermák
image: posts/budoucnost.jpg
---
**Dlouhá léta jsme všichni tak nějak tušili, že lázeňství v našem městě je živo spíše ze slavné minulosti než z aktuálních trendů. Zdůrazňovali jsme, že jsme lázně, kde se zastavil Bismarck i Goethe, Petr Veliký i Beethoven. A přitom nám nejen ujížděl vlak, ale občas mi přišlo, že jede po úplně jiné trati. První budíček se rozezvonil po sankcích vůči Rusku. Současná pandemie nás pak ze spánku vyhání úderem tvrdé palice do hlavy.**

Čekají nás velmi těžké měsíce. Ať už vlastníte hotel, nebo v něm uklízíte, ekonomická krize na vás udeří. Může se stát, že najdete svou oblíbenou restauraci zavřenou, nebo na místě oblíbeného obchodu něco úplně jiného. Obtížná situace čeká provozovatele kulturních stánků i účinkujících v nich.

Přesto bychom měli brát příští měsíce jako výzvu. Jako možnost, jak oživit naše město, posunout ho do 21. století. Máme jedinečnou šanci nabídnout dobré služby nejen hostům z jedné oblasti, ale domácím turistům i občanům města. Máme příležitost se zaměřit i na opomíjené kouty města, údržbu lesních cest. Město by v této chvíli mělo více naslouchat svým občanům, jejich nápadům. Je to jedinečná příležitost pro nás všechny. Mezi námi žije tolik šikovných lidí, kteří každý den mění Vary k lepšímu.

A současně je to příležitost, aby Karlovy Vary nalákali zpátky své ztracené dcery a syny. Po republice i v zahraničí pracuje spousta rodáků, kteří by se mohli vrátit bydlet zpátky. S rozšiřováním home office a práce na dálku jsme ideální prostor, kde mohou žít a vychovávat děti. Naše město může být městem budoucnosti!

***Jindřich Čermák, zastupitel za Piráty***
