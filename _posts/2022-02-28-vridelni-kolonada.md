---
date: 2022-02-28
category: blog
layout: post
tags: 
title: Budoucnost Vřídelní kolonády
author: Pavel Sušanin
image: posts/vridlo.jpg
---
**Oprava technologické části kolonády se po mnoha komplikacích pomalu blíží ke svému zdárnému dokončení. Výtrysková hala dostane novou podlahu, podhled i novou zasklenou fasádu a Vřídlo bude tryskat z nové výtryskové mísy. Tímto bude odstraněn dlouhotrvající havarijní stav.**

Tím ale problémy zdaleka nekončí, u ostatních částí objektu je havarijní stav blízkou budoucností, v případě přemostění Teplé už realitou. Původní myšlenka, že město bude do Vřídelní kolonády investovat jen nejnutnější minimum, aby byla provozuschopná do doby, než bude architektonickou soutěží vybrána nová kolonáda, bude ve světle aktuálního ekonomického vývoje jistě vyžadovat úplně nový pohled na věc.

Město bude v následujících letech čerpat úvěr na investiční akce až do výše 700 milionů korun. Jeho splácení započne po splacení úvěru na KV Arenu a v případě úplného čerpání bude roční splátka 51 milionů. To představuje ještě větší zátěž budoucích rozpočtů (od 2024), než stávající splátka na KV Arenu (40 milionů). Zároveň si dovoluji pochybovat o tom, že by se příjmová strana rozpočtu města stihla vrátit na úroveň roku 2019 dříve než začne splácení nového úvěru. Splatnost nového úvěru je v roce 2035. Mezi projekty, na které budou finance čerpány, je i rekonstrukce Vřídelní kolonády. Náklady této rekonstrukce jsou odhadnuty na 50 milionů korun.

Musíme si ale položit naprosto klíčovou otázku: Co je smyslem této rekonstrukce? Má to být nadále jakési provizorium do doby, než přijde něco nového, lepšího? Nebo se pokusíme kontroverzní objekt rehabilitovat a maximalizovat jeho funkčnost? Z ekonomického výhledu, který jsem výše nastínil, jednoznačně plyne potřeba životnosti stávající kolonády alespoň 15 let. Je také zřejmé, že aktuální situace v lázeňství a cestovním ruchu vyvolá mnoho změn jak na straně poskytovatelů, tak na straně hostů přijíždějících do Karlových Varů. Na tyto změny musí rekonstrukce reagovat a být připravena především ve smyslu funkční náplně odpovídající současným i budoucím požadavkům na takto významnou městskou budovu. Je tedy dle mě nejvyšší čas začít připravovat takovou rekonstrukci, která umožní plnohodnotné využití všech možností, které současná kolonáda může nabídnout, a na nějaký čas úplně opustit myšlenku architektonické soutěže na novou budovu.

***Pavel Sušanin, zastupitel za Piráty***
