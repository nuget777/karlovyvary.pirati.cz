---
date: 2022-02-21
category: blog
layout: post
tags:
    - Zastupitelstvo_města
title: Kde na to všechno vezmeme?
author: Barbora Hradečná
image: posts/money.jpg
---
**Jaká bude doba post-covidová? Zastaví se život ve městě? Budou se opravovat silnice, investovat do rozvoje? Na tyto otázky musí hledat odpověď vedení města. A úkol to nebude jednoduchý. Jak už jste si mohli přečíst, městská pokladna byla ještě před krizí prázdná a prázdnotou zeje i nyní.**

Pro mnoho lidí je představa městského rozpočtu něco éterického, neuchopitelného. Ale je to veskrze jednoduché. Pro základní představu - rozpočet sestává na příjmové straně z příjmů daňových (peníze náš všech) a nedaňových (příjmy z vlastní činnosti), a dále z příjmů kapitálových (prodej městských nemovitostí). Na straně výdajů jsou to pak zejména výdaje jednotlivých odborů a výdaje na činnost příspěvkových organizací města.

I v době krize bychom se měli snažit o vyrovnaný rozpočet, nicméně již teď je třeba počítat se značným poklesem daňových příjmů. Naopak na straně výdajů není příliš z čeho ubírat. Peníze se totiž musí do jednotlivých kapitol odněkud vzít, a tak je sestavování rozpočtu více či méně o přelévání financí z jedné rozpočtové kapitoly do druhé. Pro příklad již známá koruna denně na jízdném v MHD přináší celkem pět milionů korun ročně, tedy pokud poskytneme někomu jízdné zdarma, musíme tyto peníze vzít někde jinde, například na kultuře. Základní rozvaha je jednoduchá - pokud chybí příjmy, musí se škrtat výdaje. A bez výrazných a koncepčních škrtů a úvěru s promyšlenými investicemi to prostě nepůjde.

V tuto chvíli bude třeba nalézt minimálně 150 milionů korun. Ty by se měly pokrýt zvažovaným úvěrem 700 milionů, za který, pokud ho vyčerpáme celý, bychom měli splácet 58 milionů ročně. To je o 18 milionů více než kolik se splácí za halu KV Arény. Vzhledem k tomu, že konec splatnosti připadá na rok 2035, překonává několik volebních období. Využití úvěrového financování s dlouhodobým horizontem ( více než 5 let) je podle mě odůvodnitelné pouze tehdy, pokud se realizuje opravdu záslužná akce s velmi dlouhodobým dopadem (např. rekonstrukce mostů) nebo je možno získat významný pákový efekt využitím dotací (například s vkladem 300 milionů realizujeme investice za miliardu). Zároveň nám Covid nemilosrdně ukazuje, v jaké kondici je naše země.

***Barbora Hradečná, zastupitelka za Piráty***
