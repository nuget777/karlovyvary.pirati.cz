---
date: 2022-04-04
category: blog
layout: post
tags:
title: KAM S NÍM?
author: Olga Bischofová
image: posts/homeless.jpg
---
**Seznamte se. To je Lukáš. Lukáš „bydlí“ v Pivovaru. Přesněji řečeno kousek za zadní branou má svou matraci. Lukáš je jedním z mnoha problémových lidí z Rybář. Často je tak pod vlivem, že k matraci nedojde. Pak si ustele tam, kde právě je. Naposledy dvakrát v Celní ulici.**

To si takhle jdete vyhodit tříděný odpad a za kontejnerem vykukují boty. V duchu se modlíte, ať k nim nejsou i nohy… jsou…a k nim i celý člověk. Špinavý, zanedbaný, ale člověk. Mluvím na něj. Víc nahlas. Nic. Nehýbe se. Rukavice s sebou nemám, takže do něj strčím nohou. Nedaří se mi ho probrat, ale dýchá. Rychlou tedy nevolám. Žiju tu už nějaký pátek a není výjimkou, kdy se v okolí někdo takhle povaluje. Ale je říjen, chladno, a přece jen nevím, co mu může být krom toho, že přebral. Navíc si prostě nedokážu představit, že ty lidi budeme překračovat s hlavou otočenou jinam. To by se taky mohlo stát, že jednou překročíme dědu, co ho zradilo srdce nebo třeba cukrovkáře při záchvatu hypoglykemie. Takže volám Městskou policii, udávám své jméno a adresu, kdyby bylo něco třeba. Hlídka je na místě během chvilky a vzápětí i vůz záchranky. Spolu s MP se s ním snaží komunikovat, nicméně jeho stav mu nedovolí si ani sednout, natožpak se postavit. Takže následuje cesta na záchytnou stanici do Sokolova. Noc, kterou Lukáš nikdy nezaplatí., stojí nás, daňové poplatníky, 3.400,- Kč. Jedna noc jednoho „klienta“. Četla jsem článek z roku 2018 o rekordmanovi z Chodova, který tam skončil už 200x a jeho dluh tak překročil částku 600.000,- Kč.

Druhý den, po té větrné noci, vycházím z domu. Na chodníku uklízí pán rozlítané papíry, plasty. Pokývne hlavou stranou k vedlejšímu domu a říká: dělá mi tu bordel na chodníku, tak jsem na něj zavolal MP. Ohlédnu se a co nevidím…Lukáše.

To, kdo přebývá v areálu pivovaru, je všem všeobecně známo. A jako před každou zimou, i letos se sem stahují další osoby z jiných lokalit Karlových Varů i z okolí. Určitě by pomohlo, kdyby majitel areálu splnil slib a zbytky původního pivovaru nechal srovnat se zemí. Dalším oříškem je prostor kolem bývalé jídelny a celnického paneláku. Zde kolem posedávají celé dny partičky konzumující alkohol. Denně tu po nich zůstává velký nepořádek a spousta odpadků. Kde vykonávají celý den své potřeby, je taky na pováženou. Celkovou problémovou situaci v Rybářích ovlivňuje i umístění noclehárny Armády spásy, kdy v její blízkosti se celý den shlukují její klienti. A to zejména na autobusové zastávce Elite, směr z centra. A ti, co se z nějakého důvodu nedostanou přes noc dovnitř, okupují vchody sousedních domů.

V Tuhnicích už budou mít klid a my v Rybářích jim můžeme jen tiše závidět. Jsme přece za řekou…

***Olga Bischofová***
