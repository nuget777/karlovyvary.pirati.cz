---
date: 2022-05-08
category: blog
layout: post
tags: 
title: Sejdeme se u koně. Akorát, že vůbec!
author: Piráti Karlovy Vary
image: posts/socha-bichez.jpg
---
**Tuto sobotu byla slavnostně odhalena jezdecká socha Karla IV. v parku na Divadelním náměstí. Proti realizaci sochy jako takové by snad člověk nic nenamítal. Ostatně návrh pochází z dílny akademického sochaře profesora Michala Gabriela. Jako Piráti se ovšem dlouhodobě vymezujeme proti způsobu výběru potřebných financí a nedostatečné propagaci záměru směrem k občanům města. Již před rokem jsme upozorňovali na absurdity okolo tohoto rotariánského počinu a stále považujeme tento způsob stavění náměstí kolem sochy za nešťastný .**

  

### Kam s ním?

  

Ještě před rokem se vůbec nevědělo, kde by vlastně socha měla stát. Původní nápad - místo květinového data u pošty, padl velmi rychle. Následovaly návrhy dalších pět lokací i poněkud kuriozní nápad, aby socha městem putovala. I současné umístění na Divadelním náměstí je tak trochu na sílu a ukazuje špatné nakládání s veřejným prostorem. Měli bychom kultivací dojít k soše, nikoliv sochu prostě někam nacpat.

  

### Karlovarské kulturní léto – 50 korun přirážka, sorry jako

  

Kromě online sbírky a masivní kampaně, která za několik let cílovou částku nevybrala, měl pomoci přispět na stavbu sochy i jeden velmi svérázný nápad – 50 korun z každé prodané vstupenky na Karlovarské kulturní léto. Na tom by nebylo nic zvláštního, kdyby to neznamenalo přirážku k ceně vstupného právě o tuto částku. Na sochu tak musel přispět každý návštěvník Karlovarského kulturního léta, ať už chtěl či nechtěl. Podle částky, kterou na transparentní účet sochy poslalo Infocentrum města, se jednalo o celkem 10.800 vstupenek.

  

### Stromy, pryč z cesty!

  

Logistika celého projektu rozhodně nebyla jednoduchá. Aby se socha dostala na místo, padly jí za oběť první dvě sakury, které zdobily park vedle divadla. Místo toho, abychom se po vzoru ostatních moderních měst snažili stromy co nejvíce sázet, padají jeden po druhém za oběť ocelovým jezdeckým sochám.

  
  

***Jaký na to máte názor vy? Souhlasíte se stavbou sochy, jejím umístěním či využitím nedobrovolné finanční sbírky? Podělte se o svůj názor v komentářích!***
