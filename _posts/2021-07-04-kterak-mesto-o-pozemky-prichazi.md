---
date: 2021-07-04
category: blog
layout: post
tags: Prodeje_pozemků Josef_Kopfstein
title: Kterak město o pozemky přichází
author: Josef Janů
image: posts/prodano.jpg
---
**Zastupitelstvo města na svém posledním zasedání posvětilo prodej pozemků v Rybářích u čerpací stanice OMV. Na první pohled se zdá být postup naprosto v pořádku, nicméně při detailnějším zkoumání najdeme hned několik problémů.**

Celá situace probíhala na samém začátku zcela standardně. Zájemce napsal městu dopis, že by rád od města koupil daný pozemek To se rozhodlo, že pozemek prodat chce a ještě před vypršením dlouholeté nájemní smlouvy se společnostmi personálně propojenými s HC Energií (která byla pro město velmi nevýhodná) tak učiní.

Zde však začínají problémy:

**-Proč prodávat pozemek, který bychom mohli dále pronajímat?** Příští rok končí nevýhodná smlouva (pronájem za cenu, kterou platíte pokud si k domu zřídíte nájezd pro invalidu) a 5 milionů, za které chce vedení města pozemek prodat mohlo mít v rámci rovného komerčního pronájmu do několika let zpátky a tento strategicky dobře  umístěný pozemek by mu dál zůstal.

**-Proč prodávat pozemek někomu, kdo si o něj jen napsal dopisem?** Pokud i přes tuto nevýhodnost se vedení města rozhodlo pro prodej, tak mělo následovat veřejné vyhlásit prodej majetku a udělat jeho dražbu. Celý proces by tak byl mnohem transparentnější a podle nás správný.
To jsou však jen procesní chyby.

V momentě, kdy náměstek Kopfstein lobboval za prodej pozemku a vysvětloval zastupitelům, proč ho město nemá dál vlastnit, argumentoval mmj. tím, že až skončí nájemní smlouva, bude na pozemku ekologická zátěž a další problémy, které, když přejdou na město, nás budou stát další peníze. V zastupitelích tak vyvolal strach o to, jakým způsobem by si vlastně město mělo se situací poradit. To je ostatně napsáno i v důvodové zprávě. 

Na dotaz, kde je nájemní smlouva a jak vypadá, nám bylo řečeno, že nikdo neví. Teprve v bodě různé, po odhlasování prodeje, přišla pí. Sárová, že danou smlouvu našla.

Obsahem smlouvy byl mmj. bod “Povinnost nájemce při předání”, který říká:
“Při skončení nájmu je nájemce povinen předat předmět nájmu pronajímateli v poslední den výpovědní lhůty ve stavu odpovídajícím běžnému opotřebení, volný bez jakéhokoliv věcného, či obligačního zatížení provedeného nájemcem a vyklidit z předmětu nájmu všechny své věci.”

**V moment, kdy smlouva končí, tedy musí nájemce  na své náklady dát vše do pořádku.** Neradi bychom spekulovali zda náměstek Kopfstein nevěděl o tomto bodě smlouvy a svou nekompetentností uvedl zastupitelstvo v omyl, anebo tuto skutečnost znal a zastupitele obelhal, aby zalobboval za prodej tohoto pozemku.

Za nás je v tuto chvíli jedinou správnou cestou bod znovu předložit na zastupitelstvu a rozhodnutí z 22. 6. revokovat.

***Josef Janů***
