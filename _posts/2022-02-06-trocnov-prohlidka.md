---
date: 2022-02-06
category: blog
layout: post
tags:
title: Prodej Trocnova - čím dál tajemnější
author: Barbora Hradečná
image: posts/trocnov.jpg
---
***"Městu se nevyplatí hotel provozovat."
"Je potřeba nainvestovat velké finanční prostředky."
"Tím, že se do majetku města dlouhodobě neinvestovalo je teď lepší se ho zbavit."***

**Toto byly nejčastější argumenty, které zaznívaly střídavě z magistrátu města jako odůvodnění prodeje.
Budova sanatoria Trocnov je prý ve špatném technickém stavu - akorát že vůbec!**

Na lednovém jednání zastupitelstva jsme dostali možnost se do objektu podívat. Tu jsme samozřejmě přijali a ve středu 2. února jsme se v doprovodu náměstka Kopfsteina mohli osobně přesvědčit v jakém stavu tato kulturní památka je. A byli jsme skutečně překvapeni.
  
Několik závad se zde jistě objevuje, ať už se jedná o chybějící či zastaralé vybavení balnea, podmáčený suterén nebo zatékání do střešní krytiny.

Největší výzvu pak představuje neutěšený stav unikátních dřevěných prvků balkonů, který je nutno odborně posoudit a případně některé části nahradit.

Ovšem odhadem lze říci, že náklady na opravu nejsou nikterak závratné a pohybujeme se spíše v řádech jednotek milionů.

Nic se tedy nemění - schválení prodeje sanatoria stále nepovažujeme za šťastné. Prodej majetku má být až krajní variantou, pakliže selžou všechny ostatní možnosti, jako je třeba dlouhodobý pronájem nebo outsourcing provozu, pokud si město s provozem neví rady.

Obáváme se, že v situaci, kdy máme schodkový rozpočet a na investice si muselo vedení vzít dlouhodobý úvěr, se peníze z prodeje jen rozpustí ve výdajích.

Proč tedy najednou vedení města na prodej přistoupilo? A proč právě nyní, kdy lázeňské město trpí absencí zahraničních lázeňských hostů a lázeňské provozy nefungují? Jaké cesty či možnosti rada města učinila, aby zachovala budovu ve vlastnictví? Jaké jsou udržovací náklady na nejnutnější provoz? Je zvláštní, že na tuto poslední otázku neuměl nikdo z přítomných zástupců města odpovědět.

**Samé otázky, ale žádné odpovědi.
Kauzu budeme dále sledovat a učiníme nezbytné kroky, abychom zabránili prodeji této památky!**
[Reportáž z naší čtvrteční prohlídky objektu si můžete přečíst zde.](https://www.seznamzpravy.cz/clanek/regiony-zpravy-karlovarsky-kraj-sanatorium-trocnov-chteji-karlovy-vary-prodat-podle-opozice-to-neni-dobry-napad-187448)
