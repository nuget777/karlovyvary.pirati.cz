---
date: 2022-05-23
category: blog
layout: post
tags: 
    - Participace
title: Město jsme my
author: Bohdan Vaněk
image: posts/myvsichnijsme.jpg
---
**Taky občas přijedete na venkov a překvapí vás, jaké pěkné hřiště tam na plácku na návsi mají? Jak se všichni dobře baví, když je den dětí nebo hasičů? A divíte se, že u nás je to takové nedotažené? Taky vám na Meandru něco chybí? A ptáte se, proč zmizela „pergola“ na Rolavě, aby se tam zase objevilo něco podobného? A je to lepší?**

Pravda, poslední rok není úplně reprezentativní ohledně společenských akcí, ale když odhlédneme od posledních 15 měsíců strávených doma, tak co jste osobně zažili v našem prvotřídním Výstavním, sportovně kulturním a kongresovém centru? (KV arena, komu uvedený oficiální název nic neříká) Máme ho tu právě 12 let od otevření, to nám to uteklo. Těch výstav, koncertů a kongresů, co se tam odehrálo, že? A ty multimediální projekce, úžasné. Že si vzpomínáte jen na Tobruk? Nooo…já taky. To bylo po otevření v roce 2009. Takže tak to u nás žije.

Ale máme i opačné příklady – co třeba letní kino: jak to vypadalo v onom roce 2009? Přesně - jako lesní školka. A kolik že stála jeho rekonstrukce (ve srovnání třeba s přesmiliardou za KV arenu)? No to je skoro stydno napsat (bylo to míň, než roční údržba areny). Ale o penězích jsem teď nechtěl, i když jsou samozřejmě na prvním místě. Bylo v tom to nadšení, mnoho desítek lidí se podílelo na jeho obnově, těch článků v novinách, co kolem zrušení/obnovy letního kina vzniklo, petice…. To jsme měli pocit, že město je naše! Kolik takových reakcí si pamatujete kolem KV areny? No dobře, už do ní nebudu šťourat, tak něco podobnějšího – kolem případného amfiteátru na Rolavě? Taky máte pocit, že se s vámi město moc nebaví? To je divné, přece pořádá diskusní setkání vedení s občany. Nebo že by to nestačilo? Takže co s tím uděláme? Kdybyste Vy sami rozhodovali o určení části peněz z městského rozpočtu, kam byste je dali? Této možnosti se říká participativní rozpočet. A jsou města, kde funguje.

***Bohdan Vaněk, člen Finančního výboru za Piráty***
