---
date: 2021-07-18
category: blog
tags: KKL
title: Každý trochu staví sochu
author: Barbora hradečná
image: posts/socha-karla-iv.jpg
---
**Co dělat v létě ve Varech? Už máte program jak využít volný čas? Karlovy Vary nabízejí tradičně netradiční zábavu. Třeba můžete vyrazit za kulturou a zároveň postavit sochu!**

Program Karlovarského kulturní léta, které odstartovalo 25. 6. nabízí široký repertoár vyžití - hudbou počínaje, workshopy a divadlem konče.  

Ovšem, také skrývá jednu zvláštnost. Každý návštěvník, který si zakoupí vstupenku na karlovarskou kulturu, přispěje, ať už vědomě či nevědomě, 50 Kč na realizaci jezdecké sochy Karla IV. A z tohoto důvodu také letos vstupné podražilo. Že jste o tom nevěděli? Nebojte, nejste sami.  

Na červnovém jednání zastupitelstva města jsme vedení upozorňovali na fakt, že tímto krokem dostávají každého návštěvníka s platnou vstupenkou pod nepříjemný tlak, kdy prakticky nemá na výběr, zda přispět na sochu chce či nechce. Odpovědí bylo, kdo nechce přispět ať na koncerty nechodí.  

**O co že to vlastně jde?**

O vítězný návrh soutěže o sochu Karla IV., kterou na začátku roku 2017 uspořádal místní Rotary klub a jehož autorem je prof. akademický sochař Michal Gabriel. O “hurá akci” Rotariánů svědčí i fakt, že nebylo vybráno místo, kam by svou sochu umístili. Původní nápad - místo květinového data u pošty, padl velmi rychle. Následovaly nápady na dalších pět lokací i poněkud kuriozní nápad, aby socha městem putovala. I současné umístění na Divadelním náměstí je tak trochu na sílu a ukazuje špatné nakládání s veřejným prostorem. Měli bychom kultivací dojít k soše, nikoliv sochu prostě někam nacpat.

Realizační tým pomníku Karla IV. spustil webové stránky s transparentním účtem, na němž se k srpnu 2020 nashromáždil cca jeden milion korun z potřebných osmi milionů.  

Člověk by snad nic nenamítal proti soše takové, pokud se však jedná o iniciativu soukromého subjektu, kterým Rotary klub bezesporu je, je správnou cestou přispívat z veřejných peněz, nota bene takovým způsobem? Chybí dobrovolnost, opět nulová informovanost a diskuze s občany. Před Thermalem se sice dozvíte, kam můžete přispět, že už jste ale přispěli se tam nedočtete.  

Infocentrum jako hlavní pořadatel léta se prostě rozhodnul, že 450 tisíc korun z výtěžku ze vstupného poputuje na pomník, o kterém jste dost možná ani do této doby neslyšeli, neměli jste možnost se vyjádřit, zda sochu ve městě, kde již máme tři sochy Karla, chcete. Našemu městu chybí připomínky dalších slavných rodáků nebo těch, kteří pomohli s rozvojem lázeňského údolí.  

Je jisté, že zájem o sochu v poslední době opadl. Rotariáni se proto řadou akcí snaží zájem o jezdeckou sochu oživit. Ovšem tento způsob zdá se mi poněkud nešťastný.

Tak schválně, už jste o jezdecké soše slyšeli? Co si o ní myslíte? Přispěli byste dobrovolně? Zdá se vám způsob výběru peněz vhodný?

**Svůj názor můžete vyjádřit na facebooku magistrátu města.**

***Barbora Hradečná***
