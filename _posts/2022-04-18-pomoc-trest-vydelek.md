---
date: 2022-04-18
category: blog
layout: post
tags:
title: Pomoc? Trest? Výdělek!
author: Bohdan Vaněk
image: posts/6_Strelnice1.jpg
---
**Objevila se nám v rozpočtu na příští rok nová zajímavá položka: 15 milionů korun na straně příjmů. Jedná se o navýšený očekávaný výnos z výběru pokut. Pokut za překročení povolené rychlosti na pražské výpadovce.**

Ano, to je ten nebezpečný úsek táhlého výrazného stoupání/klesání s několika zatáčkami mezi okrajem města a náhorní planinou od Olšových Vrat. Každý rok se tu stává několik smrtelných nehod, a to i přes dílčí protiopatření – úpravu povrchu v nejnebezpečnějších zatáčkách či doplnění varovných značek. Bylo by jistě záhodno ochranná opatření posílit, abychom množství nejtěžších nehod snížili.

Ale ne, podívejme se na to z druhého pohledu: Co kdyby se na tom dalo vydělat? Místo výraznějšího varovného značení, třeba i proměnlivého (blikajícího za ztížených podmínek či při detekci překročení rychlosti) - abychom opravdu přiměli naprostou většinu řidičů zpomalit - tu nainstalujme radar a pokutujme nadměrnou rychlost. Pokud bude omezení rychlosti na této rychlé silnici stejnoměrné v celém čtyřkilometrovém úseku a třeba i bez ohledu na aktuální podmínky, bude příjem prakticky jistý. Stačí nám tak 50 pokut po tisícikoruně denně a máme 15 milonů doma. To je jistě dosažitelný výsledek. Tak honem, než budou ochranné systémy v autech tak vyspělé, že umožní vlastními prostředky omezení rychlosti v rizikových úsecích.

Úsekové měření má největší efekt tam, kde je jízda rovnoměrná. Na členité trase, kde je přirozené rychlost měnit, nedává moc smysl. Proč se tedy nevěnovat pořádně těm opravdu nebezpečným místům?

***Bohdan Vaněk, člen finančního výboru za Piráty***
