---
date: 2021-11-25
category: blog
layout: post
tags:
    - Tisková_zpráva
    - Volby_2022
title: Piráti v Karlových Varech si zvolili lídra do komunálních voleb 2022
author: Tisková zpráva
image: posts/thmbnl.jpg
---

**Lídryní Pirátů do komunálních voleb 2022 v Karlových Varech se stala zastupitelka Barbora Hradečná. V přímých volbách ji podpořila jasná většina členské základny. Nyní u Pirátů probíhá volba dalších čelních kandidátů, další pořadí bude známo v polovině prosince.**  

*"My jsme ti, kteří spatřují v současném nastavení systému chybu. My jsme ti, kteří mají a musí usilovat o změnu. Pokud toužíme po změně, budeme muset udělat věci, které jsme možná ještě nikdy nedělali. Je v pořádku mít obavy. My jsme nositeli změny. Je tedy na nás, abychom se chopili odpovědnosti a přebrali iniciativu. Nikdo jiný to neudělá,"* uvedla ve své kandidátské řeči Barbora Hradečná.

Hradečná také apelovala na návrat k pirátské značce a jejich původním tématům. *"Hrajeme s kartami, které držíme v ruce, ovšem včetně trumfů. Těmi jsou návrat k pirátské značce a našim základním tématům, rebelská kampaň a guerilla marketing - tohle všechno už umíme a to je to co nám sedí. Nezkoušejme se cpát do jiných škatulek,"* dodala.

*"Členská základna dala Barboře Hradečné velmi silný mandát. Jsem přesvědčena, že Bára má všechny předpoklady pro to, aby Piráti v Karlových Varech dosáhli v blížících se volbách co nejlepšího výsledku,"* řekla předsedkyně karlovarských Pirátů Daniela Bílá.

Volba lídra a čela kandidátky neuzavírá možné předvolební koalice. *“Předem neodmítáme možnou spolupráci s kolegy z jiných stran a hnutí. Touto volbou si stanovujeme preferované kandidáty,”* doplnila Bílá.

Současný předseda zastupitelského klubu Pirátů v Karlových Varech Jindřich Čermák je z lídryně nadšený: *“Kolegyně Hradečná odvádí tři roky pečlivou a výtečnou opoziční práci. Získala nezbytné zkušenosti a vhled do fungování města a je plně připravena na primátorský post.”* 

Čermák také sdělil, proč na lídra nekandidoval: *“Je potřeba, aby se lídr věnoval kampani na 100 %, což bych při řízení krajského školství nedokázal. Rád se budu ucházet o pozici na čele kandidátky a dál pokračovat v zastupitelské práci.”*

***Tisková zpráva Pirátů ze dne 25. 11. 2021***
