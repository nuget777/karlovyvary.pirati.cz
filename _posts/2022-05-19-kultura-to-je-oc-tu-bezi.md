---
date: 2022-05-19
category: blog
layout: post
tags: 
title: Kultura. To je oč tu běží.
author: Barbora Hradečná
image: posts/kultura.jpg
---
**Co všechno patří pod pojem kultura? Je vůbec rozvoj kultury, či kultura samotná, ve městě žádoucí? A jakou podobu by měla mít? To všechno jsou otázky, na které by měla odpovědět nová koncepce kultury, kterou si vedení města nechává v současné době zpracovat. Jenže se objevují háčky.**

Nejsem příznivcem tvorby dokumentu pro dokument samotný, který v lepším případě skončí na výstavce v poličce, v horším jako podložka počítače. Jistě je přínosný historický exkurz do minulé slávy Karlových Varů i obsažný popis aktuální situace, který v koncepci nalezneme, ale kam kráčet se už nedozvíme. Městu totiž zoufale chybí definování cílového stavu, vize.

Diskuse, jak by měla kultura vypadat a kdo by se na ní měl podílet, prakticky neprobíhá. Na kulturních projektech města se podílí úzká skupinka vyvolených.

Přitom názor na to, zda je podpora kultury ve městě založeném na lázeňství, cestovním ruchu a kultuře samotné dostatečná, se různí. Stačí nám jednou za rok bujaré oslavy na Mezinárodním filmovém festivalu? Zachrání nás karlovarská podoba pražské Náplavky?

Nebo nás spasí vybudování nového amfiteátru na Rolavě?

Podle mého názoru je diskuse nad budoucím přístup ke kultuře více než potřeba. Byť si to možná neuvědomujeme, kultura tvoří jednak zajímavý zdroj příjmů rozpočtu města, ale také pracovní místa v turismu.

Řešením jak z toho ven by mohl být rozvoj kulturního a kreativního průmyslu. Do něho patří například móda, architektura, design, reklama nebo vývoj softwaru. Má potenciál vytvářet bohatství a pracovní místa, zejména využitím duševního vlastnictví. Na první pohled se může zdát, že kultura a byznys jsou na hony vzdálené světy. Opak je pravdou. Kreativní průmysly s sebou přinášejí vyšší ekonomické zisky, zvyšují zaměstnanost, a to bez ohledu na ekonomické krize, zlepšují atraktivitu městského prostředí a přispívají tak k rozvoji regionu. Je vidět, že potenciál kreativních průmyslů je právě nyní, v době covidové, obrovský. Kultura a kreativita je naše budoucnost!

***Barbora Hradečná, zastupitelka za Piráty***
