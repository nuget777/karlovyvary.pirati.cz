---
date: 2022-04-25
category: blog
layout: post
tags:
title: Slušnost není slabost
author: Jindřich Čermák
image: posts/polarizace.jpg
---
**Zní to jako klišé, které slýcháváte ze všech stran, nicméně je pravdivé. Společnost je rozdělena. A je v podstatě jedno, jakého tématu se týká, ale takřka u všeho najdete nesmiřitelné Názory (ano, vždy mají velké en).**

Ať už se jedná o pohled na očkování, prezidenta, Vřídelní kolonádu nebo výsledky Českého slavíka, stavíme se do nesmiřitelných táborů, které zejména na sociálních sítích nabývají rozměrů totální jaderné války. I když načínáme už druhý měsíc roku 2022, pojďme si všichni dát opožděné předsevzetí.

Pojďme vrátit kultivovanost do našich společných debat. Snažíme se názorového oponenta uřvat, zadupat, zničit. Nejsme schopni se vzájemně poslouchat a pak si provést syntézu a kriticky přijmout i to, že ten druhý může mít v lecčems pravdu. Přijde mi, že v dnešní době se slušnost považuje za slabost. Schválně si stačí přečíst diskuse u kontroverznějších témat. „Vítězí“ ten, kdo je schopný většího extrému. Chcete rozumnou a věcnou debatu? Nemáte šanci.

Neposloucháme se. To ostatně pisatel těchto řádků zažívá často i na jednání zastupitelstva. Diskuse koalice a opozice často působí jako by se spolu bavil Nizozemec a Islanďan. Každý ve svém jazyce. Bez tlumočníka. Je to škoda zejména pro naše město. Systém parního válce, který přejede všechno a všechny není dlouhodobě udržitelný. A bohužel se neprojevuje jen v jednání s politickými oponenty (což bych opravdu přežil, neboť to člověk svým způsobem očekává).

V současnosti hýbe městem debata ohledně zavírací doby některých podniků ve správní části města. Je to velmi ožehavá problematika, kde se střetávají touhy nejmladších po zábavě s logickou potřebou obyvatel na klidný spánek. Rozumná debata se nevedla a někteří provozovatelé dotčených podniků se ani dopředu nedozvěděla, že na ně má dopadnout omezení provozní doby. Naštěstí po zapojení dalších aktérů se alespoň několik sekund před dvanáctou všichni aktéři sešli na konstruktivní debatě.

Proto si tedy v roce 2022 přejme, abychom sobě více naslouchali, debatovali a vysvětlovali. Pokud to myslíme (nejen) se správou věcí veřejných vážně, je důležité k sobě najít cestu. Jinak nás čeká jen zima, tma a smutek.

***Jindřich Čermák, zastupitel za Piráty***
