---
date: 2022-04-29
category: blog
layout: post
title: Kultura 2.0
author: Barbora Hradečná
image: posts/kkodvetvi.jpg
---
**Tímto článkem bych ráda navázala na svůj článek, ve kterém jste se mohli dočíst o existenci kulturně-kreativního průmyslu. Těžební průmysl je v útlumu, některá další odvětví původního průmyslu už zdaleka nemají někdejší dynamiku, cestovní ruch i lázeňství stagnuje. Může se kultura skutečně stát naší budoucností? A jaký má potenciál?**

Právě nyní by se pozornost našeho města, které je historicky spojeno s kulturou a lázeňstvím, měla upínat k Operačnímu programu Spravedlivé transformace, neboli JTF, kam je zařazen i Karlovarský kraj.

Tento fond má finančně pomoci regionům závislým na uhelném a energeticky náročném průmyslu s přechodem na klimaticky neutrální ekonomiku. Průmysl 4.0 a půjde tam o vysoké finance.

V rámci Karlovarského kraje jsou předkládány čtyři strategické projekty, které se kreativního průmyslu dotýkají - Krajské inovační centrum, Transformační agentura a Krajská kreativní kancelář, k tomu patří také projekt výzkumné organizace Institut lázeňství a balneologie.

Kreativní kancelář bude mít kromě jiného za cíl vytvořit zázemí pro rozvoj právě kreativních odvětví, a také podporu vzdělávání dětí. Tato podpora by pak následně měla vést ke zvyšování předpokladů dětí a studentů k dalšímu studiu a k rozvoji jejich dovedností, tak aby se dobře uplatnili ve svobodných povoláních a ve firmách, které budou zavádět digitalizaci. Kreativní vzdělávání nám nesmí být fuk. Kreativita v současné době patří k nejžádanějším dovednostem na trhu práce, ve školách pomáhá inkluzi, zájmu dětí o vzdělávání a posiluje demokratický dialog.

Je třeba změnit úhel pohledu a přestat vnímat kulturu (a s tím spojenou kreativitu) jako něco zbytného, bez čeho se obejdeme. Kulturně-kreativní průmysl se může stát hnací silou úspěšného restartu nejen ČR, ale i Evropy.

Více se o tématu kulturně-kreativního odvětví můžete dočíst na stránkách nezávislé platformy [www.kreativnicesko.cz](http://www.kreativnicesko.cz). Účastníky této platformy jsou kromě Prahy například Brno, Zlín, Olomouc, Ostrava Jihlava, nebo Plzeň se svou kreativní zónou DEPO2015, kde se propojuje kultura s byznysem.

Připojí se jednou i Karlovy Vary?

***Barbora Hradečná, zastupitelka za Piráty***
