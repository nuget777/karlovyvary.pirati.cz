---
layout: page
title: Povolební strategie
campaignGroupUid: radnice
rbar: ""
---

**_Česká pirátská strana je liberální, demokratická, středová strana s moderním protikorupčním programem. Naším cílem je prosazovat program, ať už jsme v koalici nebo v opozici. Chceme, aby občané Karlových Varů, kteří se rozhodnou podpořit svým hlasem Piráty, jasně věděli, jak budeme po volbách pracovat. To, že usilujeme o změnu politické kultury a transparence, u nás není jen na papíře. Proto předkládáme jasnou a závaznou strategii povolební činnosti._**



Pokud dostaneme důvěru občanů a získáme silné zastoupení, budeme se účastnit vyjednávání o složení rady s cílem dostat **maximum našich priorit** do programového prohlášení. Nelpíme na zisku placených funkcí. Jsme připraveni i na roli kritické, ale konstruktivní opozice.

V den, kdy budou ukončeny volby, nepovedeme žádná vyjednávání s ostatními stranami. Lídr kandidátky může nezávazně komunikovat s ostatními stranami nebo s médii adekvátně k situaci.

Širší volební tým ve složení ze zvolených zastupitelů a dalších aktivních členů a sympatizantů se sejde po volbách v neděli **25. 9. ve 14 hodin**. Zastupitelé založí klub a zvolí jeho předsedu.

Přímým vyjednáváním pak budou pověřeni všichni zvolení zastupitelé, kteří mohou vyjednávací tým na jednotlivá jednání doplnit i o další zástupce, s tím, že vyjednávat budou vždy minimálně ve dvou. Vyjednávání vede lídr kandidátky. Lídr má na starosti také hlavní mediální výstupy.

Vyjednané dohody budou podléhat schválení širšího vyjednávacího týmu, který bude také nominovat zástupce Pirátů do výborů a komisí rady na základě odborné způsobilosti uchazečů. O případné koaliční smlouvě nebo podpoře menšinové rady rozhodne Pirátské fórum, doplněné o zastupitele, pokud nejsou členy strany.

V případě vstupu do koalice budeme usilovat o to, aby dozorčí rady městských firem byly obsazovány koaličními stranami podle poměrného klíče. Poměr se aplikuje na souhrn všech obsazovaných míst a obsazení konkrétních pozic je na dohodě zastupitelských klubů. Preferujeme, aby své odborné zástupce ve vybraných dozorčích radách měla i opozice pro plnění kontrolní role, nikoliv jako politický handl.

Budeme apelovat na ostatní strany a sami půjdeme příkladem, aby do Rady a dalších funkcí (dozorčích rad i úřednických pozic) byly nominovány bezúhonné, kompetentní a důvěryhodné osoby pro kvalitní správu města.

Souběh funkce našeho zastupitele a členství v jedné dozorčí radě městské firmy je přípustný za předpokladu, že nominace bude výsledkem otevřeného a transparentního výběrového řízení s důrazem na kvalifikaci uchazeče a jeho schopnost věnovat se důsledně oběma funkcím.

Naše podpora libovolné rady města je podmíněna tím, že do ní nebudou nominováni lidé **nekompetentní nebo s korupční** či jinak pochybnou historií. V žádném případě nepodpoříme radu s účastí subjektů ohrožujících základy liberální demokracie nebo s historickým dědictvím likvidace demokracie v této zemi, tj. zejména s účastí KSČM a SPD. Nepodpoříme ani radu, kde by převahu měla jedno hnutí nebo strana.

Případnou menšinovou radu podpoříme za stejných podmínek. Tolerance je podmíněna plněním dohodnutých závazků, **otevřeností při vládnutí a průběžnou politickou, veřejnou a odbornou diskuzí k připravovaným záměrům**.

Pokud zůstaneme v opozici, budeme usilovat o pozice ve výborech, především kontrolním, a v komisích rady města. Budeme **konstruktivní opozicí**. Formou připomínek, předkládáním návrhů, prací ve výborech, zveřejňováním informací a mobilizací veřejnosti se nadále budeme snažit o prosazování našeho programu. Demokraticky zvolenou radu budeme respektovat a snažit se hledat vhodné kompromisy.

**Vnitřní poměry klubu**

-   Klub zastupitelů Pirátů tvoří všichni zvolení zastupitelé. Každý zastupitel se řídí volebním programem. Klub usiluje o maximální možnou míru vnitřního konsenzu a jednotu navenek, tedy i při hlasování na zastupitelstvu.
-   Po sestavení rady si členové klubu rozdělí agendy do své působnosti tak, aby byly pokryty všechny oblasti. Klub schválí způsob společného plánování priorit, projektového vedení, pravidelného vyhodnocení a zveřejňování dosahovaných výsledků zastupitelů a dalších funkcionářů a požadavky na předjednání návrhů v gesčních týmech.
-   Nelze-li rozhodnout podle programu či jiných schválených dokumentů, může klub konzultovat otázku s odbornými garanty, Krajským předsednictvem nebo Krajským fórem.
-   Označení hlasování za tzv. zásadní hlasování musí být přijato minimálně 2/3 členů klubu a nesmí být v rozporu s programem strany, případně schváleným programovým prohlášením koalice. V takovém případě se očekává, že klub bude hlasovat na jednání zastupitelstva jednotně.
-   Klub schvaluje rozdělení funkcí a gescí uvnitř klubu, volí a odvolává svého předsedu a případné místopředsedy a schvaluje svůj jednací řád.

Součástí povolební strategie je i **12 bodů**, které budeme prosazovat od samého začátku a které musí být součástí případné koaliční dohody:

1.  **Městské firmy a organizace bez politiků v čele – na každé takové místo otevřené výběrové řízení; politici nebudou ani ve správních radách městských firem.**
2.  **Participativní rozpočtování v rámci rozpočtu města.**
3.  **Revize a kontrola městského majetku – teplárna výhledově zpět do rukou města.**
4.  **Zlepšení systému informování občanů.**
5.  **Podpora komunitních center v jednotlivých čtvrtích.**
6.  **Vznik místních výborů.**
7.  **Změna a revize městských dotačních titulů – jejich rozšíření.**
8.  **Optimalizace linek MHD.**
9.  **Výstavba startovacích a sociálních bytů.**
10.  **Aktivní účast na jednáních o novém provozu bazénu Thermal.**
11.  **Podpora vzniku multižánrového centra/klubu.**
12.  **Rozvoj činnosti KAM KV, zejména o oblast smart city.**
